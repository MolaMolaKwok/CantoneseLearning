唐伯虎点秋香（粤语剧本）
（唐府门前，好多人喺度等紧）
茄咧啡甲：哎～，点解呢吓？我等咗三个时辰喇，都未出嚟嘅？
茄咧啡乙：系啰，平时两个时辰到就会出嚟个噃。

（唐府下人出门倒垃圾）
仆人甲：啲垃圾放喺门口。
众仆人：哦！
众人（原来喺度等紧垃圾，都上去抢）：哎呀，抢呀抢呀！
茄咧啡甲：哈哈！哎呀，我终于揾到唐伯虎嘅墨宝喇！
众人（齐追茄咧啡甲）：我见到先架！畀返我呀！……

（唐伯虎手执毛笔，好似写字噉嘅款，原来系用豉油搽鸡翼）
仆人甲：一碟豉油够唔够“jaam5”，少爷？
唐伯虎：慢慢嚟！
仆人甲：少爷呀，出便好多人求画，真系唔理佢哋呀？
唐伯虎：今日我冇乜心情画画，同我醒多两箩垃圾佢哋算啦。
仆人甲：系，少爷！
仆人甲：（出门时在门中碰见祝枝山）祝公子。
祝枝山：哎，唐兄！
唐伯虎：哎，祝兄！
祝枝山：唐兄，救命呀。
唐伯虎：唉，睇嚟祝兄梗系输钱输到干干净净定嘞。
祝枝山：哈，生我者父母，知我者唐兄呀！
唐伯虎：江南四大才子之中，就以祝兄你最为洒脱，众人皆知！所谓风吹鸡蛋壳，财散人安乐，乃系祝兄你嘅座右铭呀。
祝枝山：过奖过奖，但比唐兄嘅风流不羁，小弟真系有如天渊之别呀！
唐伯虎：哈哈哈哈，之不过，祝兄你隔夜一百几呀两噉输，输完走嚟嗌救命，长此以往，唔系办法噃。
祝枝山：哎，有见地，小弟有见及此,所以破斧沉舟，一次过输晒我一世人可以输嘅钱，整整系三十万两，所以麻烦唐兄画返三十幅画，以嚟填债救命！
唐伯虎：明白明白。阿水，你出出去先！
仆人阿水：系，少爷！
唐伯虎（等阿水出去之后）：仆你个臭街，当呢度善堂呀？重要画卅幅？冇得倾！
祝枝山：哎呀，唔好噉啊，系我衰啊，系我衰喇。我而家叩头认错。你唔念吓当年僆仔嘅时候借本《玉薄团》畀你“目及”，你都念吓呢几年嚟我同你卖画卖到你冚家富贵吖！况且出便有成几两友喺出便话，如果三炷香我攞唔到三十幅画就劈开我几碌啊！你帮唔帮先？
唐伯虎：三柱香？哼，嗱咪话做兄弟嘅唔睇你喇，我即管喺你灵堂同你写副挽联，一写死有余辜，一写死不足惜！你是但拣句啦。
祝枝山：哎呀，伯虎啊，你唔好咁绝好唔好啊？最多我发毒誓，如果我再赌钱嘅话，我就畀天下最丑样嘅女人日日轮奸至体无完肤，摇摇欲坠为止，噉得未吖？
唐伯虎：吓？！咁悲壮嘅毒誓你都发得出？好，我即管救埋你呢次啦！人嚟，文房四宝侍候！
祝枝山：唐兄忠肝义胆，侠骨丹心！
唐伯虎：废话少讲，除衫！
祝枝山：吓？！除衫？
（地上铺满画纸）
祝枝山（成身赤裸）：喂，搞边科呀？

（唐伯虎用祝枝山的身体作画……）
祝枝山：噉玩法？
（……）
祝枝山：哗，认真神乎其技，真系畀你打死都抵呀！叫咩名堂啊？
唐伯虎：巴闭嘞？系叫做雄鹰展翅气吞天下图。呢度一幅已经抵偿到你三十万两，请你以后唔好再嚟烦我。
祝枝山：哈，一定一定。不过我更佩服唐兄之处，系要将我胸前双点作花，双掌作树，屁股化石，前足作云，后足作山。哎呀，嗰只鹰又用我身体边部分勾出嚟呀？
唐伯虎：系用阁下嘅子孙根。
祝枝山：哈呀，果然不出我所料，雄浑激情，勾出咗佢嘅神韵呀！
唐伯虎：只不过系鹰嘴上面担住嗰条虫仔啫，何来雄浑激情之有？唓！
祝枝山：都好，识转弯！

周星驰旁白：唐伯虎，于明宪宗成化六年庚寅年寅月寅日寅时出世，故名唐寅，因人属虎，故又名唐伯虎。唐寅聪明绝顶，号称诗画双杰，位列江南四大才子之首，为当时男女老少所崇拜嘅偶像。而最为人津津乐道嘅，乃系相传佢拥有八位天姿国色温柔贤淑嘅娇妻，晃如神仙美眷，羡煞旁人啊！

某老婆：举手！有冇百几十两喺你身度呀？攞出嚟顶住先嗱！有冇搞错啊？！得咁少！嚟啦来嚟……我又有银喇。
某老婆：磅水啦！
某老婆：铺铺你赢架，出千呀？
某老婆：旺吖嘛。
某老婆：打镬你吖嗱！
唐伯虎：几位娘子，有鸡翼食嘞。
某老婆：起埋骨先返嚟呀？咁耐？摆定未呀，摆定未呀，快啲呀！
某老婆：得喇，催命符咩！
唐伯虎：我幅百花争艳图……
某老婆：哎呀，喂，家阵借嚟垫垫台咋 ，唔使诈型呀？
某老婆：你家阵未死吖嘛，得闲咪画过第二幅啰。
唐伯虎：但系……
某老婆：咪讲咁多，嚟，猜返板先！财财，三叉仔，四伯父！饮！
唐伯虎：喂喂……
某老婆：咦呀，做咩啫？
唐伯虎：我本诗集啊！
某老婆：咦，你睇吓，张死人台成日岌岌贡，垫咗本都唔够呀，帮我攞多两本嚟吖。
唐伯虎：我幅百鸟朝凰图，因何故冇咗只雀头架？
某老婆：做咩咁劳噪啫？！人哋唔见咗只一索，咪借咗只雀头嚟顶住档先啰。大惊小怪！
唐伯虎：啊～～你你……
大话周星驰站 zhouxingchi.cn

（唐伯虎嘅老母朱茜上吊）
唐伯虎：娘亲，你做咩呀？
某老婆：哎呀，奶奶吊颈喇！你哋快啲上去睇吓佢啦！开埋副牌先，双天至尊！通杀！
某老婆：咦，搞错啊！
某老婆：畀钱啦！
唐伯虎：娘亲，你傻咗咩？
朱茜：娘亲冇用咯！同你娶足八个老婆嚟服侍你，你都唔满足，终日愁眉苦脸，我死咗佢好过嘞！
唐伯虎：娘亲呀，你何必噉讲呢？我何曾有怨过你半句得架。
朱茜：伯虎，你正所谓年少有为，事业有成，家财千万，妻妾成箩，你应该系世上最开心嘅人嚟家嘛。
唐伯虎：我冇话过我唔开心 ！
朱茜：噉点解你成日黑口黑面？系咪嫌啲家嫂配你唔起吖？
唐伯虎：娘亲你唔明，千金易得，知己难求，我同几位娘子虽有夫妻之名，只可惜同床异梦！
（众老婆一起上吊）
众老婆：你即系嫌弃我哋啫？噉我哋不如死咗佢算嘞！
唐伯虎：哗！八件一齐吊？！何其壮观呀！
朱茜：快救人呀！家嫂，家嫂，你冇事吖嘛？！伯虎，你系咪要搞到尸横遍野，血流成河先至安乐吖？
唐伯虎：我都冇话……
某老婆：放开我……畀我死咗佢算喇……
唐伯虎：喂，你唔好噉啦，你哋！
朱茜：伯虎，你出吓声好唔好？
唐伯虎：唔好嘈喇！（深呼吸）系我错！几位娘子贤良淑德，持家有道，知书识礼，系我唔识欣赏，我对大家唔住，请大家原谅我！
众老婆：你明白就最好啦！
某老婆：相公，笑返吓啦！
某老婆：笑吓啦嘛。
（唐伯虎用手指叉到个嘴好似笑噉）
某老婆：唔～我要笑得开心啲嘅！
某老婆：系咯，笑多啲。
某老婆：咦，你睇个衰样，笑得咁格硬喎。
某老婆：系咪条气唔顺啊？
某老婆：笑劲啲呀。
唐伯虎：啊哈哈，啊哈哈~~~~~~~~~~~~~~~~~~~~
众老婆：财财，两家好，……
朱茜：伯虎，睇吓佢哋几为你吖！以后你就唔好辜负几位家嫂对你嘅一片苦心喇。

仆人：夫人呀，宁王派人嚟要见少爷。
唐伯虎、朱茜：宁王？
朱茜：宁王而家正图谋造反，佢派人嚟，唔通想招揽你？
唐伯虎：哎，点都好，你求其同我打发佢走算。

仆人：请 ！
仆人：夫人，佢哋－－－
使者：哎，唐伯虎呢？我嚟王爷想请佢返去做参谋，快啲叫佢出嚟！
朱茜：几位真系唔好意思，小儿刚患重病，不能见客，宁王好意心领喇，几位请回啦。
使者：哈哈哈哈，又会咁啱嘅？乜王爷请亲嗰啲人都话病咗架？不过王爷早料有此一着，叫我哋带埋御医嚟，等我哋同唐伯虎医病。
朱茜：嗯？！
仆人：夫人……
使者：唐伯虎！（使者等人闯进屋，发现唐伯虎正在大食鸡翼，问对朱茜）哎，你又话佢病咗嘅？！
朱茜：佢……佢系病得好犀利架！
使者：病得咁犀利呀，又会有咁好嘅胃口食鸡翼嘅？
朱茜：系咯，点解呀？
唐伯虎：嗯……好简单啫，因为－－－ （唱）烧鸡翼，我钟意食 －－－
使者：（唱）但系你老母讲你就快钉－－－
朱茜：（唱）越系快钉之所以越要整多只，如果而家唔食，以后冇机会再食！
使者：（唱）你真系就快钉？！
唐伯虎：（唱）我真系就快钉－－－
（三人合唱）如果而家唔食，以后冇机会再食！

使者：病到好似唐解元咁好面色都好少有 ，御医，帮唐解元把把脉，睇吓佢有几严重？
御医：唐解元嘅脉象四平八稳，好正常吖！冇咩问题呀！
（唐伯虎用气功改变脉象，御医大惊）
使者：佢点呀？
唐伯虎：有冇得救呀？
御医：试吓啦。
使者：佢做咩呀？
御医：我从来都未听过……咁乱嘅脉象！
使者：你听到啲咩嘢？
御医：将军令呀！
使者：咩话？！
御医：我睇你都系早啲准备身后事罢啦！唐解元，我哋告辞嘞！
使者：唓，早知你噉呀，就唔好嘥我哋啲时间啦！我哋走。
朱茜：御医，你救吓我－－－

朱茜（望见使者走咗）：衰仔，跪低，你记唔记得你曾经喺你死鬼老窦灵前发过誓，话唔会显露你识武功呢个秘密，点解今日又要破戒吖？
唐伯虎：我记得，但系正话情势危急，况且我只系用内力改变自己嘅脉搏啫。
朱茜：唔怕一万，至怕万一呀，一但畀唐家啲仇人发现你系霸王枪嘅传人，你即刻有杀身之祸架！
唐伯虎：娘亲，我哋唐家嘅仇人究竟系边个？点解你一直都唔肯话我知？
朱茜：哎，我以前唔话你知，系因为你年少气盛，惊你自找麻烦，但你而家都咁大个，我亦唔怕话你知嘞，我哋唐家，系有两大仇口！

（回放）
朱茜：其中一个系夺命书生。当年佢哋二人为咗争夺兵器谱上嘅排名，决定比武，我恐防夺命书生会出诡计暗算你阿爹，所以一直在场监视佢………

（唐天豪与夺命书生大战）
朱茜：等我暗算你个仆街夺命书生先，相公，你赢硬架，放心啦！

唐天豪：高过你！
朱茜：死啦你！ （用诡计，误伤唐天豪）
唐天豪：咩嚟架？哎呀，朱茜？！
朱茜：小心呀！
朱茜：死呀？！ （用诡计，又误伤唐天豪）
唐天豪：朱茜，你－－－
朱茜：小心呀！
朱茜：唔得嘞，唯有用绝招啦！死啦！
（撒出许多小珠，却再次误中唐天豪的脸）
唐天豪：哎呀——朱茜，你究竟喺度搞咩家伙呀？
朱茜：我……啊！小心呀！
唐天豪：咪走呀！讲清楚喺度搞咩先呀！
朱茜：我爱你，所有想帮你咋！
唐天豪：帮我咩呀？你撒埋晒啲噉嘅红豆？
朱茜：呢啲唔系红豆！呢啲系我新发明嘅暗器霹雳雷珠！
唐天豪：霹咩雳咩雷咩呀？
朱茜：咦，你唔好睇小佢呀，佢爆起上嚟威力无穷！
唐天豪：威乜叉嘢力咩呀？会爆？
（雷珠爆炸，唐天豪脸被炸肿）
唐天豪：小喇叭，朱茜，你系咪想玩嘢呀你呀？

唐伯虎：啊！书生夺命剑？！
（返回现在）
朱茜：就喺最危急嘅关头，你阿爹突然使出世间上最恐怖最得人惊嘅独门暗器，将整个局面扭转晒。

（又回到回放）
唐天豪：放暗器！（把朱茜扔了出去）
唐天豪：霸王回马枪！（枪头被夺命书生折断）冇枪头嘅？！
（夺命书生一剑刺中天豪）
唐天豪：点解？

（返回现在）
唐伯虎：唔怪得阿爹最后都郁郁而终。
朱茜：你阿爹估唔到夺命书生连精钢制造嘅枪头都可以打断，所以佢喺临死嘅时候，就特别制造咗呢个坚硬无匹嘅寒铁枪头，以防夺命书生赶尽杀绝。
唐伯虎：但系你话我哋有两大仇家，另外一个系边个？
朱茜：另一个就系当年同我争你阿爹嘅情敌喇，不过佢已经嫁咗人，怕且呀都冇乜机会撞到架喇。
唐伯虎：娘亲，呢几日我想离家出外几日暂避风，因为我怕宁王再揾人嚟找我麻烦。
朱茜：最紧要随身带埋支寒铁枪头以防万一呀，记住呀！由于当年你爹打输咗，所以当今兵器谱上便，书生夺命剑排行第二，我哋霸王枪排行第三，小李飞刀紧随第四。
某老婆：（路过）缩开只脚啦！
唐伯虎：噉排名第一嘅系边个呢？
朱茜：佢就系小李飞刀嘅娘亲，可惜已经过咗身呢！
唐伯虎：哦，原来就系小李老母飞刀，真可惜！
某老婆：喂，讲咁多做咩呀？猜两板先啦。（跟伯虎划拳）财财呀！一定中，你顶帽！饮！哎呀，你咁屎， 行开啦，我同奶奶猜呀。（两人猜拳）财财呀，三叉仔呀，九……奶奶你输咗呀，饮！
朱茜：饮咪饮！
众老婆：买大细呀！落落落！买定离手啦！要开啦，开……打你个仆街呀。买定离手……

唐伯虎：（无奈）我个心又悲，个心又痛，八个老婆都沙里弄宠，人家当我享尽齐人福，查实空虚寂寞兼且冻，兼且冻！
（江南四大才子结伴出游）
一女子：睇吓，睇吓，江南四大才子喺嗰边呀。
（众女子兴奋观看）
（四大才子摆ＰＯＳＥ，众女子倾倒逃散）
（一女子被四人拦住，被迫跳河）
唐伯虎：想走？飞唔出我五指山嘅。（欲跳下河被拦住）
祝枝山：伯虎兄，好多人呀。
祝枝山：哈哈，我哋今日江南四大才子嚟到游山玩水，唔怪得女子咁疯狂呀。
周文斌：难怪难怪！
文徵明：各位各位，今日大家咁高兴，不如吟吓诗咧？
祝枝山：征明兄好提议。文斌兄先嚟咧。
周文斌：强项啦！山下一群鹅。
文徵明：嘘声赶落河。
祝枝山：噉呀落河捉鹅医肚饿。
唐伯虎：食完返归锄老婆。
三人：哗呀，好句呀！好句呀！绝句！绝句！
唐伯虎：啊哈哈~~~~~~~~~~~~~~~~~~~~~~~~~~~~~~~~`
三人：真系咁好笑？！
文徵明：点解唐兄次次出游都咁豪情奔放呢？
周文斌：乐极忘形，实在令人羡慕羡慕。
祝枝山：讲开又讲喇，喺江南论文章，唐兄才高八斗，论丹青，妙笔生花，呢啲真真正正嘅架势堂啊。
周文斌：冇错呀，更令人羡慕嘅呢就系佢喺音律方面都好高造诣架喇。
唐伯虎：噉呀系呀，古今中外各种乐器我边样唔lun得出神入化。喂，我最近重研究一种西洋嘅敲击乐，很使得。有机会可以同大家一齐研究一下。
周文斌：一定一定！
文徵明：不过计我话唐兄最令人羡慕之处就莫过于艳福喇。系人都知，唐兄家中有八位夫人，个个貌美如花，国色天香。做人做着你噉，夫复何求呢？
祝枝山：羡煞旁人呀。
唐伯虎：啊哈哈~~~~~~~~~~~~~~~
祝枝山：有郇嘢“目及” 。
祝枝山：哎，唐兄，你望一望桥头上有个婀娜多姿嘅美女，只影形影单呀。喂，不如噉嘞，你即场示范你嘅沟女大法畀几个兄弟学习学习咧。
唐伯虎：噉呀……
周文斌：啲大朋福利，冇问题吖嘛？！
唐伯虎： 义不容辞吖。
祝枝山：去啦。

唐伯虎： 小姐。
女子：咩事呀公子？（一回头，竟是如花！±＃＄％×＊）
三人（喺远处）：上！上！
唐伯虎：冇，我想借小姐嘅肩膀嚟搭一下，唔知有冇问题呢？
如花：咁点得呀？我系一个黄花闺女嚟家嘛。
唐伯虎：我知，我都系应酬吓啲朋友噉解嘅啫。其实在下正是唐伯虎。
如花： 唐咩伯咩虎，我都唔识你。你再唔走，我嗌架。
唐伯虎：噉咧，我畀一两银你系噉意咧。
如花：一两银？你当我系咩，起码都十两啦！
唐伯虎：哗！你都要十两？！唔好去抢！
如花（掹刀出嚟）：冇错，就系抢！僆仔，攞钱嚟！

（两人乱打）
唐伯虎：你……你……
如花：死喇！
唐伯虎：噍你！
三人：哎？搞咩呢呵？
（三人赶到桥上，最后如花被唐伯虎打落河中）
文徵明：哇，使唔使咁重手呀？！
唐伯虎：抢钱架，呢条死人妖！
三人：吓？！人妖？
祝枝山：我啱呀！你揸住。 （祝枝山将折扇递给文斌，跳入河中）
文徵明：真唔抵！畀佢走先一步！
（华夫人带众人去拜神，气势宏伟）
春香：你睇吓，好多人呀。
夏香：系呀，好热闹啊。
华夫人：春香，夏香，做乜嘢呀？唔好失礼人呀。
（路人均争先恐后的围观）

四大才子：喂，借借！
某人：今日华太夫人带住四香入庙进香啊。
文斌：听讲个个都天仙下凡，尤其个秋香至省镜喎。
唐伯虎： 边个呀？边个系呀？
文斌、文徵明：呢，嗱嗱，嗰边呀！秋香~~~~~~~~~
（秋香回首一笑）
唐伯虎：超，普通料嚟咋 ！
文斌：噉呀唔系 ，伯虎兄，须知美女依家嘢呢，同鲜花一样，需要有绿叶嘅衬托至显得出娇媚架。睇多次吖。
文斌、文征明：靓女~~~~~~~~~~~~~
（旁人皆成丑女衬托）
唐伯虎：哇！噉睇法真系索到拍拍声 。喂我哋一齐入庙，揾着数咧！

（四大才子装扮成乞丐）
三人：睇你就好喇！
唐伯虎：强项啦。
唐伯虎：阵间一有机会拥埋去大肆搜掠一番呀。
祝枝山：一定啦！

华夫人：施舍啲包畀乞丐食啦。
四香：系，夫人。
（四香施舍乞丐）

唐伯虎：（抱住秋香只脚）救命呀！好肚饿呀！
秋香： 你肚饿呀？噉你食先啦。（递馒头给唐伯虎）做咩呀？一个唔够啊？畀多个你吖。
秋香（继续派包畀其他人）：你哋过嚟吖，呢边重有呀。

（秋香充满爱心。秋香回首对唐伯虎二笑）
唐伯虎：（心语）原来当今世上最美丽嘅笑容，就系充满爱心嘅笑容！我已经揾到我嘅理想，佢就系秋香！

华夫人：秋香，我要入去同呢度嘅主持正一法师倾偈，你去帮我求支平安签返嚟。
秋香：系，夫人。
（秋香跪在地上求签，唐伯虎练练声之后走过去）
唐伯虎：咦，小姐，拜神呀？
（秋香点头）
唐伯虎：好嘅，拜得神多自有神庇佑吖嘛。
（签掉在地上）
唐伯虎：我嚟。
（故意不给秋香，音乐响起，正想唱歌，被一僧人一脚~~~~~~踢到庙门口，僧人拿出一匾，上书“室内严禁喧哗”）
（再进寺内，秋香己走，唐伯虎坐船去追）
大话周星驰站 zhouxingchi.cn
唐伯虎：兄弟，即刻同我追华府只官船。
船夫：好呀！好声好声！
船夫：啊，公子呀，你呀真系识货喇，咁多船唔拣你拣着我呢只船，我出咗名够快嘅。
唐伯虎：吓哗？
唐伯虎：喂~~~你只船沉紧喎，你只船！
船夫：系吖，沉得快吖嘛。
唐伯虎：做咩搞啲噉嘅嘢呀？我赶赶时间家嘛，大佬呀！
船夫：睇你嘅样，梗系追秋香姐咧。
唐伯虎：你又知？
船夫：你啲噉嘅富家公子我年中见唔少喇。不过净系喺华府门口啄吓啄吓揾唔到食嘅。
唐伯虎：噉你有咩好桥呢？
船夫：要谂办法混入华府至掂家嘛。
唐伯虎：你过一两条桥过嚟旁吓身好 。
船夫：桥唔系冇，睇你识唔识做。
唐伯虎：挑，点话点好啦。
船夫：噉你听住咯噃~~~~~~~
（两人和船沉入水中）

（华府门前，唐伯虎和船夫推着木车）
唐伯虎：喂，阵间开档架嘞，你死人都唔好喐呀。
船夫：你话将卖到啲钱畀晒我，你唔好老点噃。
唐伯虎：以你嘅智慧，边有人点到你啫？
船夫：噉呀系。
（船夫躺在车上装死）

唐伯虎：喂，明益街坊呀喇，全新第一手好靓嘅孝子大平卖，唔买都嚟睇吓嘞喂！
（秋香和华府婢女石榴姐出门）
唐伯虎：好惨呀，真系。
石榴姐：靓仔呀，你晨早流流喺度卖身葬父，好大吉利是架 。
唐伯虎：唉，我都唔想架。
秋香：点解你咁熟面口嘅，我哋喺边度见过？
石榴姐：系咩？
唐伯虎：所谓相逢何必曾相识呢，不如两位姐姐仔可怜吓我罢啦！
石榴姐：真系惨咯！横掂我哋争个下人，不如就－－

（这时又来一个，推着木车，车上六个死人，这人还口吐鲜血，极其悲惨！）
惨人：好惨啊，卖身葬冚家！
唐伯虎：唔系啩？！
惨人： 两位姑娘仔，可怜吓我啦，我冚家六件一晚死晒。我身染十级肺痨，半卖半送，你买我啦。
秋香：石榴呀，睇佢真系惨好多呀，不如都系买佢返华府罢啦。
石榴姐：（哭）噉就买佢啦。
唐伯虎：姐姐，我嚟先架 。
秋香：呢个唔系先后嘅问题吖嘛。
石榴姐：系咯，人哋死六件，你先死得个一件。我都好想帮你，但好难做家嘛。
唐伯虎：但系我都惨架噃？
石榴姐：噉你有咩惨嘅嘢，你晒埋出嚟吖。
唐伯虎：我……我……，你睇我几日冇剪指甲，困晒黑边架喇，唔通噉都重唔够惨咩？

（惨人的小狗突然死去）
惨人：（痛哭）旺财……旺财……旺财你唔好死啊，旺财，你跟我咁耐，对我有情有义，肝胆相照，但系大佬未曾畀过一餐饱饭你食，我对你唔住啊！
（唐伯虎看见一只曱甴，叫“小心呀！”，石榴姐一退，将曱甴踩死咗。）
唐伯虎：（悲痛欲绝）哎呀！小强！小强你点呀小强？小强，你唔好死啊小强！我同你相依为命，同甘共苦咗咁多年，已经当你系我亲生骨肉噉攻书教学，估唔到今日，白头人送黑头人！
石榴姐：秋香姐，佢两个都咁惨，噉点呀？
秋香：睇定啲先。
石榴姐：哦。
大话周星驰站 zhouxingchi.cn
惨人：吆！（走到唐伯虎跟前，两人对峙）阿哥，你等阵先。你睇吓你身光颈靓，返去化过妆先啦。你睇吓我，奀挑鬼命，满手毒疮，你够我惨唔够呀？
唐伯虎：喂，兄弟唔好大我，我份人唔大得架 ！
惨人：大你咪大你啰？
唐伯虎：你家吓迫我吓哗，你家吓？
惨人：系惨过你呀？吹咩？
唐伯虎：吆！（拾起一根棍，将自己的胳膊打断）仆街啦！哎呀。唔好话你满手毒疮，家吓成只手断埋，睇吓边个惨吖！
惨人：你使唔使玩到咁尽呀？！
唐伯虎：直情系晒你冷架，吹咩？
惨人：我跟你个晒冷！仆你个街啦！（拿棍子砸破自己的头，血流如注）哎呀！哈哈，同我玩嘢？我而家命都唔要，睇你点大我！边－个－够－我－惨－呀？！（倒地身亡）
唐伯虎：僆仔，你好嘢，山水有相逢呀！
石榴姐：喂喂喂，佢而家死咗，我买你吖！
唐伯虎：系？
石榴姐：系！
唐伯虎：噉要加多五两银。
石榴姐：哗，你坐地价都有嘅？！
唐伯虎：冇，我想葬埋呢位仁兄啫。
石榴姐： 真系好人喇，就买佢啦。（拿出银子）
秋香：哎，石榴，你话买就买架喇！返入去问吓夫人先再算啦。你听日再嚟过吖。
石榴姐：我去问喇。
唐伯虎：秋香姐，辛苦晒你！
（秋香进门时回首对唐伯虎三笑）
唐伯虎：哗，噉笑法摆明系挑逗吖。阿妈！我得咗嘞~~~~~~~~~~~~~~

（第二天，华府内）
管家：念在你一片孝心，就买你入嚟华府做下人啦，为期两年，有冇问题？
唐伯虎：冇问题！
管家：噉呀签咗份契约先啦。
唐伯虎：签紧！（唐伯虎自己立下了卖身契约）

（唐伯虎身穿下人服装，兴奋的去华府院内开工）
（“武状元到！”“重唔踎低！”一下人将唐伯虎按下蹲在地上，双手放在脑后）
武状元：新仔，由今日开始，你就系华府嘅低等下人，9527就系你终身号码。开始做嘢！
众下人：（列队跑步，唱行军歌）死做烂做似条鸡……
武状元：被人闹重要开口笑，似只鸡，好好笑。
众下人：被人闹重笑笑口，似只鸡，好好笑。

（四香路过窃笑这些下人，唐伯虎盯着秋香看，无意撞到了武状元，被罚做俯卧撑）
武状元：（计数）1001，1002，1003，1004……，睇你做到噉嘅衰样，趌高箩柚，再嚟过！（踢唐伯虎） 1，2……

（唐伯虎烧鸡时，偷画秋香画像）
武状元：爽手呀！烧靓啲呀，左髀通通留畀我！

（开饭唐伯虎没抢到饭。扫狗屎被弄一手狗屎。）

（四香在放风筝。）

唐伯虎（谂）：机会嚟嘞。（用瓦片将风筝线打断，风筝落在屋顶）
四香：哎呀，断咗线喇，噉点算啊？
唐伯虎：几位姐姐，发生咩事干呀？
夏香：9527，快啲同我哋攞返只纸鹞落嚟吖！
唐伯虎：但我作为一个低等嘅下人，唔方便入嚟嘅。

夏香：边个话当你系低等下人啫？我只系当你系只狗咋。
唐伯虎：啊？！
冬香：哎呀，叫你去攞你就去攞啦。
冬香：就喺上便呀。
唐伯虎：秋香姐，幸会幸会。上次到而家我都重未曾有机会多谢你添。好在有缘千里能相会，你只纸鹞包在我身上。
春香：咁多嘢讲！去执啦！
唐伯虎：系嘅系嘅。（爬上屋顶，攞到纸鹞）

四香：9527，小心啲呀！
唐伯虎：多谢关心呀，秋香姐……（脚下一滑，掉在地上）
秋香：（扶起唐伯虎，关心）9527，你点呀？你冇嘢吖嘛？
唐伯虎：我冇嘢，只系断咗只手啫。
秋香：点解咁唔小心呀？
唐伯虎：只要能够同你执返只纸鹞，我不怕千刀万斩，甘愿勇闯地狱，家吓区区一条手臂，何足挂齿呢？
秋香：我怪错咗你嘞，对唔住。
唐伯虎：嗱，我唔准你噉讲呀，人谁无过得架？
（两人含情相忘，欲亲吻）
秋香：唔得，唔得架！
唐伯虎：噉算嘞。
秋香：唔好走啊。
（两人拥抱亲吻）
三香：（鼓掌）好咯，有情人终成眷属咯！

（屋顶上唐伯虎哈哈大笑，笑得满头大汗，原来刚才那一幕是唐伯虎的幻想）

冬香：佢喺上边笑咩呀？
秋香：我睇吓你喺度搞乜鬼！
春香：9527，你做咩呀？快啲落嚟呀！
唐伯虎：嚟紧。（假装脚下一滑，向地下落去）（暗想）秋香，我嚟嘞！

（刚要落地，却被武状元接住，抱在怀中）
武状元：僆仔！我收到风你偷偷地画佢个样，系唔系？
唐伯虎：细佬生平画过唔少画，唔知你指边幅呢？
武状元：（从唐伯虎衣内拿出唐偷画的秋香画像）大家睇吓佢画啲乜嘢？

武状元：你居然将我风华绝代婀娜多姿美丽动人嘅石榴姐画到噉嘅衰样！
唐伯虎：对唔住，我学吓嘢噉解嘅啫，畀返我先。
武状元：呸！你冇天份就唔好画！（撕画）重学人画嘢！我冇办法唔畀你开吓眼界嘞，学嘢啦！（掏出自己画的画）呢啲先叫画！
唐伯虎：哼！真系强中自有强中手，一山还有一山高，小弟甘拜下风！（吐）
武状元：嚟~~~，大家鉴赏一下。
（众下人鼓掌，吐）
武状元：你而家知道咩叫画啦。你唔单止偷懒，重同我争女！（命令众下人）噍佢！
（唐伯虎被一顿痛扁）
秋香：你哋唔好打呀。再唔停手我就话畀夫人知。
武状元：哎，停手！我畀面秋香姐，我哋走！（众人离去）

秋香：喂，你死得未呀？
唐伯虎：未，我一日未将只纸鹞亲手交畀秋香姐你，一日都唔可以死。秋香姐－－（纸鹞己折断）
秋香：哼！我哋走。
春香：冇咁容易，累我哋冇得玩纸鹞，打佢！
（又挨一顿痛扁）

唐伯虎：好在我拼命噉蒙住块面，噉我英俊嘅相貌亦得以保存，今晚就揾机会向佢嚟表白，看你个秋香对我动情不动情！
（一转身，右眼挨了一拳）
唐伯虎：边个打我？
石榴姐：系我风华绝代，万人惊艳嘅石榴。
唐伯虎：系你？我同你无冤无仇……
石榴姐：我打！（唐伯虎又中一拳，鼻血流下）
唐伯虎：点解？
石榴姐：点解？！因为你抵打！你偷画我暗恋我嘅事，而家系人都知啦，我重边有面目见人啫？我死咗佢罢啦！
唐伯虎：都好嘅。
石榴姐：你就梗系好定嘞，你想同我一齐死，做对同命嘅鸳鸯？呸！我都冇话接受你嘅爱。
唐伯虎：石榴姐你误会嘞，其实我对你就如同对我自己亲生阿妈一样咁尊重。
石榴姐： 阿妈？！你居然爱上自己个阿妈？！天呀，呢种大逆不道，丧尽天良嘅事，实在太刺激嘞！未试过架，我有少少紧张呀，嚟吖！快啲呀！
唐伯虎：哎！石榴姐你癫咗咩你而家？！
石榴姐： （仰面躺在地上）咪再多讲啦，做啦！唔好因为我系娇花而擏住我，出力呀！
淫贼之一：（一脚踩在石榴姐脸上）一嚟就整件咁丑样嘅，真唔老利！
唐伯虎：跩得好！
（墙上又跳下三人，将唐伯虎抓住）
淫贼之一：大佬，久闻春，夏，秋，冬四香个个都貌美如花，尤其系嗰个秋香添简直靓到攞胆呀。
淫贼之二：秋香梗系益大佬啦。
东淫：噉呀当然啦。
淫贼之一：大佬呀，呢个点呀？杀咗佢呀？

东淫：哎~~，呢对狗男女都可算系同道中人，打晕佢算啦。
淫贼之一：好啊。
唐伯虎：哎~~，四位莫非就系名震江南嘅四大淫侠？！
四淫贼：冇错，（ＰＯＳＥ）我哋就系东淫西贱南咸北湿！
唐伯虎：哇呀呀呀呀~~~~~~~~，好！实不相瞒，其实小弟我亦系人称玉树临风胜潘安，一树李花压海棠嘅小淫虫周伯通！
淫贼之一：未听过喎！
东淫：哎~~~呢位小兄弟呀，佢连咁“jaap”佢都肯上，小淫虫呢个称号真系当之无愧呀。
唐伯虎：呢啲小意思啫，再“jaap”啲我都试过！
东淫：哗？！我真系再嗌你一声大佬呀！
唐伯虎：不敢当，不敢当！正话我听几位讲，话想入去咸湿吓个秋香？
东淫：噉呀系吖。
唐伯虎：唔嫌弃等我嚟带路咧。
东淫：啊~~~~，你想执二摊呀？！噉你排第一啦！
唐伯虎：多谢多谢！
大话周 星驰站 zho uxingchi.cn

东淫：（四人从石榴姐身上踩过）抹干净鞋底，唔好留低脚印！
（唐伯虎带四人绕来绕去，将四人甩开）
四淫贼：咦，点解兜吓兜吓唔见咗个小淫虫嘅？快啲揾佢返嚟带路！

唐伯虎：（找到秋香的房间）揾到嘞。（进入房间）
唐伯虎：嘘~~~
秋香：9527，你入嚟做咩呀？
唐伯虎：不得了嘞秋香姐，出便有几个淫贼想嚟咸湿你！
秋香：（不以为然）哦，我真系好惊呀，噉而家点算好呀？
唐伯虎：好彩我已经暂时引开咗佢哋，华府咁大，要揾到嚟都唔系咁容易！不如－－
秋香：点解你流紧鼻血嘅？
唐伯虎：就系畀嗰几个淫贼打伤架。但系呢小意思嚟啫！为咗救秋香姐你，我死又何妨呢？你而家嗱嗱声跟我去一笪冇人嘅地方匿埋再算。以防万一，等我出去睇睇先！
（秋香伸脚将唐伯虎绊倒，有流很多鼻血）
唐伯虎：唔紧要，唔紧要，我冇事。
秋香：企喺度！你自己咪就系嗰个淫贼啰。
唐伯虎： 严格嚟讲我都系贼，不过唔系淫贼，你可以称我为一个偷心嘅贼！
秋香：我唔理你系咩贼，请你唔好再喺我面前整古做怪，只会令我更加讨厌你！
唐伯虎：秋香姐，当你发觉你冤捩紧我嘅时候，一定会好伤心，好后悔，噉又何苦呢？都系快啲跟我走！
秋香：缩开！如果真系有贼嘅，点解唔话畀夫人知，偷入嚟我房做咩呀？！你咪恃住读过两年书，就周围轻薄啲无知女子。我话畀你听，男人穷唔紧要，最紧要有骨气，有才学，好似你呢庭人就算读死一世书只不过系废物！
唐伯虎：讲得好！我作为一个男子汉听到呢番对白好应该打到你爆缸，但系我唔会噉做，可能你讲得啱，我真系一个废物都未……
秋香：你真系废物都不如，应该叫你做狗贼！
唐伯虎：互，好一句狗贼，睇嚟你真系好憎我，既然系噉，秋香姐何苦对我三笑留情？
秋香：（嗤笑）有咩？！我会对你笑咩？！
唐伯虎：嗱，又嚟嘞！
秋香：就算真系对你笑，都系笑你系个白痴咋！

唐伯虎：原来落花有意随流水，而流水无心恋落花。对唔住，系我自作多情。但出便真系好危险，你自己千万要小心！
（转身撞在门柱上）
秋香：点解呢个世界咁多无聊嘅废物！唔通只有唐伯虎至称得上为男子汉？！只有真正嘅男人先能够写出咁靓嘅诗句。“桃花坞里桃花庵，桃花庵下桃花仙。桃花仙人种桃树，又摘桃花换酒钱。”
唐伯虎：（才子模样，站到桌上）“别人笑我太疯癫，我笑他人看不穿。不见五陵豪杰墓，无花无酒锄作田。”
（秋香与才子模样的唐伯虎含情相忘）
唐伯虎：果然系好诗！
（秋香一眨眼，发现还是华安）

秋香：企到咁高做咩呀你？唐伯虎嘅诗由你把口读出嚟，简直系一种侮辱！你冇资格读佢嘅诗，你即刻同我躝！（开门）
唐伯虎：（一把抓住秋香的手）小心！出便危险呀！
唐伯虎：（搂着秋香的腰）秋香，我总算明白你嘅心意。
秋香：（挣脱）放肆，你实在太过分嘞，你再唔出去，我就唔客气吓！（拿出一根棍）唔好迫我出绝招呀！
唐伯虎：（笑）秋香，你实在太冲动嘞，但好难怪，你年纪重细，但我真系好喜欢－－
秋香：十字追魂棍！（举棍欲打）
唐伯虎：事到如今，冇办法再隐瞒，你听清楚，其实我就系唐－－伯－－虎！（棍到跟前陡然停住）
秋香：唐伯虎？！
唐伯虎：（ＰＯＳＥ）点睇？！
秋香：你系唐伯虎我就系观世音啊攞你命！
（秋香变出一根更粗的棍了将唐伯虎打出门外，门外四大淫贼刚赶到，唐伯虎摔倒压在东淫身上）
东淫：哎呀，咁大力飞落嚟嘅？你个小淫虫，简直系大咸湿啊！
淫贼之一：醒醒呀大佬。
大话周星驰站 zhouxingchi.cn

秋香：大佬？！捉贼呀！捉贼呀！有贼呀！捉贼呀！捉贼呀！放开我呀！放开我呀！放开我呀！救命呀！放手呀！
（唐伯虎口吐白沫，己被打晕。四淫贼将秋香劫走。秋香在房内读的书《唐寅诗集》掉在地上。）

武状元：（拦住四贼）咪喐！举手投降！
一淫贼：吃屎啦！
（四人与武状元大战）
一仆人：唔好畀佢哋走，通知夫人。

（华夫人出现）
华夫人：嚟吖！

（华夫人用武功轻易将四贼擒住）
华夫人：武状元，呢几个贼系点入嚟嘅？
武状元：夫人……
秋香：夫人嗱，我见到9527同呢几个人一齐架。
唐伯虎：啊？！
华夫人：日防夜防，家贼难防！将佢哋一干人等，送官治理！
唐伯虎：冤枉呀，夫人！

一下人：夫人嗱，我头先喺地下执到本书 。
（原来正是秋香丢的《唐寅诗集》）
华夫人：混账！呢本《唐寅诗集》系边个嘅？我讲过好多次，华府之内绝唔允许有唐伯虎嘅物件出现嘅！呢本书到底系边个嘅？快啲自己招认咯 ！秋香，系边个嘅？
秋香：（色变）夫人……我……
华夫人：快啲讲！
唐伯虎： 夫人，细佬知道系边个嘅。
华夫人：讲呀！
唐伯虎：系细佬嘅，要惩罚请你惩罚埋细佬。
华夫人：武状元！
武状元：系！夫人！（伸手向唐伯虎）攞你细佬出嚟！
唐伯虎：夫人，细佬嘅意思正是小弟。
华夫人：既然系噉，好，拉佢出去斩成肉浆，喂狗！
唐伯虎：夫人，唔好呀！实情我只系想引开啲贼，嚟救阿秋香嘅啫。
秋香：夫人－－
华夫人：我唔理你同嗰几个贼有咩关系，身藏《唐寅诗集》已经系死罪，拖佢出去！
唐伯虎： 夫人，请听我解释啊。
华夫人：重有咩好解释呀？

＝＝＝＝＝＝＝＝＝＝＝＝＝＝＝＝＝＝＝＝＝＝＝＝＝＝＝＝＝＝＝＝＝＝＝＝＝＝＝＝＝＝＝＝
唐伯虎：（筷子敲碗伴奏）禀夫人，小人本住在苏州嘅城边，家中有屋又有田，生活乐无边。点知个唐伯虎，佢横蛮不检点，勾结官府目无天，巧取豪夺我家田。我阿爷同佢反面，惨被佢一棍来打扁，我阿嫲闹佢欺善，更被佢捉了去唐府，强奸了一百遍，一百遍，最后重悬梁自杀惨无边。佢还将我父子，逐出了家园，流落到江边。我为求养老父，只有独自行乞在庙前。点知个唐伯虎，佢实在太阴险，知道此情形，竟派人来暗算，把我父子狂殴在市前，小人身壮健，残命得留存，可怜老父佢魂归天！此恨更难填。为求葬老父，唯有卖身为奴咁作贱，一面勤赚钱，我一面读书篇，发誓把功名显，手刃仇人意志坚！从此唐寅诗集伴身边，我永记此仇不共戴天！！！
（唐伯虎用蜡烛作鼓棒，木凳作鼓，来了一段刺激的打击乐，众人皆陶醉）大 话周星驰站 z houxingchi.cn

华夫人：（内心独白）实在太刺激嘞，我真系忍不住要赞佢！唔得，我唔可以表露出嚟嘅。但系呢种感觉真系令人有如腾云驾雾一样，他咁感人肺俯嘅自白，居然用到调皮鬼马嘅数板形式嚟表达，再加上节奏感强劲嘅敲击乐作为结尾，真系听到我高潮一浪接一浪呀！
某香：（心）系呀，佢嗰种汹涌澎湃嘅创作力，就好似多春鱼体内嘅春一样，成千上万，源源不绝啊！
某香：（心）冇错，我就系嗰条多春鱼，我而家充满力量喇！
三香：（心）多谢你呀，9527！
武状元：重未够感人，睇我表演吖你哋。点解食完饭，一定要屙屎，屙完屎重系要擦，惨————！
（华夫人及三香一惊，从幻想回到现实）

华人人：哦，原来你同唐伯虎都有不共戴天之仇嘅。
唐伯虎：系呀，夫人。
秋香：夫人呀，呢个奴才虽则系贪生怕死，但亦非一无是处，我见佢出口成文，似乎都读过几年书吖。如今书房正欠一个伴读书僮，何不要佢带罪立功，陪伴两位公子读书噉咪重好？
华夫人：既然秋香为你求情，就免你一死。从今日开始，我就赐你嘅名叫华－－胜啦！
唐伯虎：啊？！夫人，呢个名我恐防受唔得起 。
华夫人：噉呀？噉就叫华安喇。
唐伯虎：谢夫人！

（公子书房）
华文：我系都要秋香帮我磨墨架喇。
华武：你系唔系系都要同我争秋香先？！
华文：我系大佬，梗系我架喇！
华武：沟女有分大细嘅咩？！
华文：你系都要同我捻呀？！
华武：捻咪捻啰。
华文：顶你个肺！（将一个毛笔插入华武鼻孔内）
华武：你插细佬？！仆你个街啦！
华文：哎呀！大佬你都插？！我同你死过！
（两人打）
华文：为咗秋香，兄弟都冇情讲！

（唐伯虎推门进来，将两位公子挤在门后）
唐伯虎：顺利过关成为书童，一切都尽在我掌握中，越嚟越接近秋香姐，今日嘅心情就确系唔同，就确系唔同唔同！哎？两位公子呢？！
华文、武（被毛笔插咗入口）：你条契弟系边个呀？
唐伯虎：我系负责嚟陪两位读书嘅书僮啫。
华武：哦！就系寻晚拍台拍凳嘈住我哋瞓觉嗰个粉肠呀？！
唐伯虎：正是！咦~~~~~两位公子骨胳精奇，能够服侍两位真系万幸！
华文：嗯~~~你呢句说话都几啱听，以后就当你系人噉看待啦。
华武：去斟茶！
唐伯虎：对唔住，细佬有三不做嘅。
华武：咩三不做呀？
唐伯虎：我一不斟茶递水，二不洗衫扫地，三不铺床摺被！
华武：（对华文说）噉即系同我哋一样 ！
华文：噉你识做啲咩呀？
唐伯虎：我晓－－，嗨嗨~~~~吹口琴，lun玉箫，炒碟靓蚬，焗个蛋挞，占卜星相就观人宇眉，风流自命，窃玉偷香！
华武：真唔真呀？
华文：畀啲本事睇吓咧。
唐伯虎：喺呢度……恐防不便示范 。
华文：想缩沙呀？话咗你作大嘅呢。
华武：有本事就睇吓我哋两个！
唐伯虎：嗯……
华文：挑！答唔出咧？！
唐伯虎：（拍桌而起）若然我冇睇错，两位应该系－－低能嘅！
华文：噉都畀你睇得出？！
华武：我真系佩服到五体投地呀！
华文、武：容许畀我哋叫你一声大佬嘛？
唐伯虎：呣~~~叫唔叫唔相干喇，以后你同我斟茶递水，洗衣摺被就够嘞。

（先生推门进入）
先生：嗳？华文，华武，你两个跪在地上所因何事呀？
华文华武：我哋拜大佬呀！
先生：区区一个书僮何德何能做人大佬呀？
唐伯虎：在下无德无能，只系开吓玩笑，望老师见谅！
华文华武：唔系呀，华安，我哋跟硬你架喇！
先生：年轻人，你够胆撬我啲僆，你边度架？
唐伯虎：未请教－－－
先生：教上教。
唐伯虎：先请而后教。
先生：后教而先请。
唐伯虎：先请而先教。
先生：后教而后请。
唐伯虎：再请我就教。
先生：你企稳呀喇！我本身原藉四水，现为华府首籍西宾，手执一把扇！你系咩部门架？
唐伯虎：我原籍苏州，现任华府一件迷途小书童，门前一对双花齐眉棍！
先生：呸！你大我呀？（老先生脱去上衣，露出纹身）
众人：哗！
先生：我左边龙，右边虎，老牛在腰间，龙头在心口，人挡杀人，佛挡杀佛！
（先生从腰间抽出一把砍刀，跃到门后）
华太师：华文，华武！（华老爷推门而入，正好将教书先生杀死）老师，你做咩呀？（问华文、武）喂，点解老师噉嘅？
华文：阿爹，刚才你唔觉意怼冧咗老师呀！
华武：恭喜阿爹你杀咗人呀。
唐伯虎：非也，非也！刚才我见到老师玩紧“神打上身”，以为刀枪不入，点知标唔到童，入咗！啱唔啱听呀，太师？
华太师：系！啱听，事实系噉吖嘛。人嚟，抬老师出去！哎，你系边个呀？
华文：佢叫华安，陪我哋读书嘅。
华武：系呀，阿爹。
华太师：华安，你讲得好，立咗大功。
唐伯虎：小意思啫。
华太师：我决定升你做高级伴读书僮！以后负责教导佢两个读书，知道嘛？
唐伯虎：谢太师！

（华安升职。华安和四香关系融恰……）
（三香吵着要华安吟诗）
三香：华安，吟啦。系啰，吟啦。耶，好似嗰晚嗰啲噉呢。嚟呀。吟啦。
华安：嗱，噉听住咯噃。
三香：好呀！好呀！
华安：一个华安两只眼，三个姑娘六只奶。
三香：啊！咦！
（三人娇嗔跑开，碰见秋香）
秋香：做咩呀？
一香：华安讲衰嘢呀！
一香：系呀！

唐伯虎：秋香姐。
秋香：华安呀，你又喺度整蛊人啦？
唐伯虎：冇啊，我念诗之嘛。
秋香：念咩诗呀？念唐伯虎嘅诗？
唐伯虎：当然唔会啦，唐伯虎同我咁大嘅仇口。
秋香：你唔使乱讲，你呃到夫人呃唔到我嘅。不过，嗰个故仔你都改得几精彩吖。
唐伯虎：秋香姐果然冰雪聪明，细佬佩服。
秋香：噉嗰晚点解要喺我间房冒认系唐伯虎吖？
唐伯虎：嗯，你估吓。（转身走开）
秋香：（追上）喂，你估我唔知呀，你一定系识得唐伯虎嘅？！
唐伯虎：当然识架。
秋香：噉可唔可以介绍畀我识啫？
唐伯虎：我咪系！
秋香：哎呀，你唔好喺度讲笑啦，我系认真架。
唐伯虎：唉，人称诗画双绝，风流不羁嘅唐伯虎系人都识架啦，之不过佢唔识我啫，哼哼哼~~~~~
秋香：我话你讲得唔啱！风流不羁只系佢嘅表面，我读过佢嘅诗，喺字里行间，睇得出……佢系一个用情专一，真情真义嘅男子汉。（唐伯虎感动）喂，你做咩呀？
唐伯虎：我感动到有点想喊。你嘅观察力真系惊天地，泣鬼神。如果唐伯虎能够有你你个红颜知已，真系死而无憾！
秋香：你呃人吖你！
唐伯虎：秋香姐！噉你觉得我呢个华安嘅人品又点啫？
秋香：我觉得你－－系一个傻瓜啰！
唐伯虎：秋香姐！噉你愿唔愿意同一个傻瓜，喺今晚三更时分，柳树之前，一齐研究诗词歌赋呢你估？
秋香：（沉思片该）好呀！
唐伯虎：多谢！
秋香：唔使客气。

三香：扑街喇！
夏香：秋香姐，唐伯虎畀武状元捉咗返嚟呀！
唐伯虎，秋香：啊？！
（华府客厅内）
祝枝山：救命啊！
武状元：收声！
祝枝山：收咩声呀？
武状元：夫人，我喺苏州市集见到呢个人自认系唐伯虎，重揸住啲字画喺度卖，我攞返嚟畀夫人睇睇。
华夫人：（看画）嗯？！果然系唐伯虎嘅手笔。
祝枝山：冤枉呀！我都话唔系唐伯虎咯。
华夫人：如果你唔系唐伯虎，点解有咁多佢嘅画呢？
祝枝山：我趁唐伯虎唔喺屋企嗰阵，挞嘅啰。
华夫人：你口口声声话自己唔系唐伯虎，噉你系边个呀？
祝枝山：我系江南四大才子之一祝枝山，如假包换！
华夫人：你唔肯认呀？！好，冬香，带华安出嚟，等佢当面认下，佢不共戴天嘅仇人唐伯虎。
冬香：系，夫人。
祝枝山：华安？！

（唐伯虎以扇遮面）
唐伯虎：夫人。
华夫人：做咩呀？
唐伯虎：冇，琴日我讲得嘢多，肌肉抽筋啫。
华夫人：你埋去认吓佢，系咪你嘅仇人唐伯虎。
唐伯虎：系。
（唐伯虎走到祝枝山面前，将扇拿开，脸上贴满了膏药）

祝枝山：哦，原来系你！
唐伯虎：超！你噉都认得？
祝枝山：唓！你化灰都认得你啦，你就系唐……
唐伯虎： （打断祝）冇错！我就系唐伯虎千方百计要迫害嘅死剩种。（凑过去悄悄对祝说）嗱，唔想死好收声吓。夫人，因为唐伯虎佢每次行凶都蒙住面纱，所以小人都唔敢肯定佢系唔系。
华夫人：噉呀，噉就宁枉毋纵，杀咗佢啦！
唐伯虎：啊，咪住！呢个人就算唔系唐伯虎都应该同唐伯虎有莫大嘅关连，所以留返条命喺度应该有用嘅。
华夫人：嗯，死罪可免，活罪难饶。石榴，你带佢入柴房好好看管，任你处置！
石榴姐：谢夫人赏赐！
祝枝山：喂，你想点呀？
石榴姐：带佢入去。
祝枝山：喂喂喂，唔好搞呀，我系男仔嚟架喇。

（石榴姐心满意足从柴房出来。唐伯虎攞住刀偷偷入柴房。）
祝枝山：啊，喂，唐兄唔系要杀人灭口吓嘛？！
唐伯虎：收声啦，而家我静静鸡放你走，速勐吖。
祝枝山：喂，唔好呀，华府好食好住，况且我啱啱上咗件怨妇嘅极品，我唔舍得走呀。
唐伯虎：你唔系讲笑吓哗？
祝枝山：真架咧！况且我喺出便争到成身债，呢度系最好嘅避难之处啦。
唐伯虎：你－－（外面脚步声）有人！（躲到柴堆内。进来的是秋香）

秋香：你冇事吖嘛？
祝枝山：咩事呀？秋香姐。
秋香：请问，你系咪真系唐伯虎呀？
祝枝山：姑娘为何有此一问呢？
秋香：实不相瞒吖，我好倾慕唐伯虎嘅才华同文采，我好想见一见佢真人呀，你话畀我听你系咪吖？
祝枝山：冇错，我就系唐伯虎。
（唐伯虎一惊，发出声音）
秋香：啊？！点解有声嘅？
祝枝山：畜生嚟嘅啫。
（唐伯虎又惊叫一声，秋香听到都吓到惊叫一声）
祝枝山：畜生咪嘈！秋香姐，今日我有缘相会，应该可以促膝长谈。（拉秋香的手，秋香害羞闪开）
秋香：唐公子，我可唔可以问你一个问题呀？
祝枝山：当然可以。不过为咗表达你嘅诚意，你先答我一个问题。
秋香：嗯。
祝枝山：首先，咪埋双眼，全身放松，慢慢将你嘅头放喺我左肩膊上。
秋香：嗯？！
祝枝山：哎，唔好紧张，你唔相信我咩？尽量唔好紧张，慢慢将个面挨埋嚟……啱嘞！乖吓！
唐伯虎：忍无可忍！
石榴姐：靓仔！我嚟嘞！
秋香：有人呀！（也躲到柴堆中后）

（石榴姐奇装异服，大跳艳舞）
祝枝山：小姐，边位？
石榴姐：咩呀？噍完家吓想扮唔认得噉话啰 ？吓？！
祝枝山：我唐伯虎一介斯文人，你讲乜嘢？
石榴姐：妖！你正话扯到咁尽，吓？
祝枝山：喂，头先冇人就扯到尽啫，而家有……（突然意识到自己说漏嘴了）
石榴姐：有咩啫？呢一剂要同你玩返一铺，美女与野兽！

秋香：原来唐伯虎系个噉嘅人，华安都比佢好得多！
唐伯虎：（突然出现）过奖嘞秋香姐。
秋香：啊？！你点会喺度架？
唐伯虎：我？我嚟（目及）嘢嘅啫，你呢？
秋香：我都系呀。
唐伯虎：哦。噉一齐吖。

（祝枝山和石榴姐嗯啊声不绝）
唐伯虎：哗，呢招精彩呀！
秋香：睇睇？
祝枝山：哇！老虎唔发威，你当我冇到？
石榴姐：醒多剂吖！
祝枝山：多多都有呀！

（宁王带大批人马来到华府）
武状元：太师，宁王带住大队人马入紧嚟呀！
华夫人：老爷，呢个宁王一向同老爷政见不合，喺朝廷大家都水火不容，今日贸然到府，重带咗咁多官兵，恐防另有所谋，我哋因住佢借啲意发烂 ！

下人：宁王到！
宁王：哈哈~~~~~~~~~~~~华太师你好嘛？
华太师：哈哈~~~~~~~皇爷远道光临寒舍，我真系受宠若惊嘞。
宁王：嗳，太师言重喇！我素闻太师你对丹青有所偏好，我非常辛苦先至揾到唐伯虎嘅几张真迹专程送畀你呀。
华太师：王爷……
宁王：唔使罗嗦，师爷，攞画嚟。
师爷：系。
大话周星驰站 zhouxingchi.cn

华太师：啊，果然栩栩如生，活灵活现 。
宁王：哈哈，系唔系呀？！我最喜欢佢有王者风范，我揾人重新装裱架。你睇，嗰种令群鸟低头嘅气势，跃然于纸上，真系不愧鸟中之王呀！哈哈~~~~~~~~~~
华太师：嘿嘿，王爷，咁贵重嘅礼物，我点受得起呀？
宁王：嗯？！噉即系唔畀面啫，系咪想迫我发烂渣？！
华夫人：哎，王爷息怒，既然王爷今日有图而来，贱妾都好想开吓眼界。
宁王：好！既然华夫人都系爱画之人，大家一齐研究吓！

华夫人：秋香，你都嚟睇吓。
秋香：系，夫人。（看画）呢幅孔雀图，论画本身的确系唐寅少有嘅妙笔之作，可惜孔雀始终系凡鸟，就算重新装裱嚟衬托，亦都系无补于事。凡鸟就系凡鸟，断唔会飞上枝头变凤凰嘅！
华夫人：王爷，贱妾管教无方，如果秋香讲得有咩唔啱嘅，请王爷恕罪。
师爷：哼！王爷，夫人噉讲，佢哋一定收藏咗比我哋呢幅更好嘅唐寅作品！
宁王：系 ！夫人，噉就要攞出嚟畀我见识见识嘞！
华夫人：实不相瞒，我哋真系冇唐伯虎嘅画。
师爷：（指着华太师）岂有此理！你即系存心戏弄王爷！
宁王：华太师！
华夫人：哎，王爷，画就冇嘞，不过唐伯虎本人呢，正在喺舍下做客。秋香，去请唐伯虎出嚟。
秋香：系，夫人。

秋香：（将祝枝山带到）夫人，唐伯虎到。
华夫人：唐伯虎，我要你即即挥毫，画一幅凤凰傲意图畀王爷欣赏吓。
宁王：好！我要睇吓你点样画神鸟凤凰，好过我幅孔雀！如果你画得唔好，你小命不保呀！
华夫人：唐伯虎，你重唔快啲画？！

祝枝山：啊啊呀呀~~~~~~~~~~~（挥笔几下画好）大功告成！（太师、宁王等人围上观看）嗱，呢只神鸟凤凰呀！
参谋将军：唔系吓哗？！分明就系鸡仔啄米图呀真。
祝枝山：啊~~~~~，争少少。（又在那张奇丑的小鸡头上加了个圈）喺个头度加个光圈，嘻嘻，噉咪神鸟啰！
宁王：岂有此理，居然敢戏弄本王！
华夫人：（用桌子将祝枝山打倒在地，口吐白沫，不省人事）多谢王爷，我一直怀疑呢个人系假架，今乜喺王爷威严之下，果然露出马脚？抬佢出去！
下人：系！

＝＝＝＝＝＝＝＝＝＝＝＝＝＝＝＝＝＝＝＝＝＝＝＝＝＝＝＝＝＝＝＝＝＝＝＝＝＝＝
宁 王：素闻太师才高八斗，我有一个参谋将军想同你切磋切磋喎！
华夫人：我哋老爷点可以以大欺小呢？
华太师：系咯，系咯！
参谋：文学切磋嘅嘢冇分辈份嘅！
宁王：系咯，玩吓啫！不过如果你对唔到嘅，唔好怪我发烂渣喎！出对！
参谋：一乡二里共三夫子不识四书五经六义竟敢教七八九子十分大胆！
宁王：对啦，做咩唔对呀，咁唔畀面？我真系发烂渣架喇！

唐伯虎：畀我试吓咧！
唐伯虎：十室九贫凑得八两七钱六分五毫四厘由且三心两意一等下流！
参谋：好工整 ！
华太师：哈哈哈，华安，你真系嚟得好及时呀！
唐伯虎：冇事，冇事！
宁王：嗯！
参谋：在下七省文状元兼参谋将军，绰号“对王之王”嘅对穿祥，未请教?
唐伯虎：细佬读过两年书，尘世中一件迷途小书僮，华安！
参谋：好，等我嚟会一会你！（两人对立许久，相互一个飞吻，众人皆倒）
唐伯虎：对唔住，我哋大家惺惺相惜，情不自禁啫。

参谋：言归正传，我哋开始嘞！
参谋：画图里，龙不吟虎不啸，小小书僮可笑可笑！
唐伯虎：棋盘内，车无轮马无缰，叫声将军提防提防！
众人：好！好嘢！好嘢！
参谋：莺莺燕燕翠翠红红处处融融洽洽！
唐伯虎：雨雨风风花花叶叶年年暮暮朝朝！
华太师：华安真系叻仔，叻仔！
宁王：快啲出对冧佢！对呀！对呀！
参谋：十口心思，思君思国思社稷！
唐伯虎：八目尚赏，赏花赏月赏秋香！
（众人鼓掌）
参谋：我上等威风，显现一身虎胆。
唐伯虎：你下流贱格，露出半个龟头。
参谋：我堂堂参谋将军会输畀你个书僮？
参谋：冚家铲泥齐种树！
唐伯虎：汝家池塘多交鱼！
参谋：鱼肥果熟嫲捻饭！
唐伯虎：你老母兮亲下厨！
参谋：啊？！（参谋将军后退数步，口吐鲜血）
唐伯虎：对对就本为消闲作乐，今日穿祥兄竟然对对到呕十九几两血，可谓旷古烁今，小弟拜服拜服！
大话周星驰站 zhouxingchi.cn
华太师：哈哈~~~~华安，呢度冇你嘅事喇，你快啲出返去扫地啦！
唐伯虎：遵命！
华太师：哎，王爷，今日我呢个小小书僮多多冒犯，令到您发唔到烂渣添。哎呀，真系对唔住嘞！
宁王：好，（吩咐师爷，原来师爷就是夺命书生）夺命书生，快啲攞皇上御赐嘅《春树秋霜图》畀太师睇吓。
夺命书生：系！一齐欣赏欣赏！太师，请接画！
华夫人：小心！（将画接住） 噉睇唔方便，不如过嗰边睇咧！
（两人打斗）
夫人：咁名贵嘅画，都系收好佢好啲！
夺命书生：华夫人，咁快睇完啦？大把时间！

（又打！直打到桌子底下）
夏香：死嘞，夫人唔知有冇危险呢？秋香姐，我哋去睇吓咯！
秋香：（点头）好呀！（四香伸头到桌底下观看，结果都被打出来）
武状元：啊？！
唐伯虎：（又赶到）咩事鬼杀咁嘈呀？
武状元：唔话你知！
唐伯虎：秋香姐！

（四香被打得面目全非）
春香：我畀人踢咗三脚呀！
武状元：哎？！歪晒嘅？！
夏香：我畀人踢咗八脚啊！
石榴姐：（仰天长笑）啊哈哈~~~~~~~~~终于有人丑过我喇！哈哈哈~~~~~~~~
唐伯虎：秋香姐，究竟发生咩事呀？
秋香：（被打得像猪头）我中咗三十几脚！
唐伯虎：鬼吖——！
（唐伯虎双脚将秋香又踢到桌子下面，“鬼啊”夺命书生和华夫人惊得从桌下钻出，两人衣服换了过来）
宁王：吓？！
武状元：嗰个真系秋香嚟架！
石榴姐：系呀！佢系畀人打成噉架！
唐伯虎：咩话？！唔通系中咗武林中至恶毒嘅……
夺命书生：冇错！系至卑鄙至恶毒嘅“面目全非脚”。唓！争啲唔记得自己踢嘅，以为撞鬼添！
唐伯虎：啊？！秋香！
（将秋香从桌下拖出，一阵猛打，秋香又变成了人样）
秋香：我头先做咩呀？
唐伯虎：你正话中咗至恶毒嘅“面目全非脚”，处境好危险呀！好彩我及时用失传咗嘅绝学“还原靓靓拳”，帮你打回原形，你而家冇事嘞！
秋香：多谢你，华安！
唐伯虎：唔好客气啦！
秋香：我系咪还原晒嘞？
唐伯虎：哎，下巴好似重争少少喎。
秋香：噉你大力啲吖！
唐伯虎：aza！

华太师：吓？秋香，你重靓咗 ！

（华夫人与书生再斗，夫人受伤，华安上去挡住，打斗中将画撕碎）

宁王：华太师，我一片好心攞幅画畀你欣赏，你不领情不得止，重撕烂佢？！
华太师：王爷息怒，华安唔系有心架。
宁王：你唔使多讲，你毁坏国宝，我听日告上皇上，我睇你今次重唔满门抄斩！

唐伯虎：等等。
宁王：嗯？！
唐伯虎：王爷正话嗰幅《春树秋霜图》，我睇恐怕唔系唐伯虎嘅真迹嚟 ！
宁王：大胆小书僮，你玩我呀？！皇上御赐畀我嘅名画，又点会系假架？！人嚟，发烂渣！
唐伯虎：咪住！其实真正嘅《春树秋霜图》不嬲都藏喺华府里头架！hai！唔信嘅话我即刻攞出嚟畀你睇！（拉秋香）秋香，跟我嚟！

夺命书生：王爷！
宁王：哼！好，我睇你攞啲咩出嚟！然后先将你哋冚家富贵！

（书房内）
秋香：华安呀，你搞乜鬼呀？！华府点会有唐伯虎家《春树秋霜图》啫？！你话而家点算好嘞？
唐伯虎：秋香姐，麻烦你帮我磨墨吖。
秋香：哎，而家冇办法嘞。噉吖，快啲帮我磨墨吖。
唐伯虎：吓？
秋香：吓咩啫！快啲帮我磨墨啦。我唯有凭自己嘅记忆去画，但唐伯虎嘅画意境咁高，我点模仿得到啫？只希望宁王佢唔识货，可以瞒天过海啦！冇可能嘅，宁王又点会唔识唐伯虎嘅画先得架？！华安呀，呢次闯咗大祸嘞，自己性命难保，亦都会连累华府架，噉而家点算好呢？你都系走罢啦！（开门准备让唐伯虎走）冇人呀，你快脆啲走呀。（回头看见唐伯虎己画好了画）

秋香：（惊）你画架？
唐伯虎：系，有个时期我系靠画唐寅嘅假画为生。呢幅《春树秋霜图》我画过百九几次，熟晒架嘞，希望可以过到骨啦。
（秋香看到唐伯虎的印章，很惊讶）
唐伯虎：哦，呢啲揾食架撑梗系要随身携带啦。
秋香：但系，你点会画得咁快嘅？！
唐伯虎：哎，今次算慢架喇！

（回到客厅）
唐伯虎：呢幅先至系唐伯虎嘅真迹呀，王爷。
宁王：你话真迹就真迹架喇？！有咩证据呀？
唐伯虎：唔啱王爷揾个专门人才嚟验验至讲咧！

宁王：对穿祥！（对穿祥还在呕血）嘿，未死吓嘛？！未死就过嚟验吓幅画，嚟！
对穿肠：哦哦哦！
华太师：（问唐伯虎）得唔得架？
唐伯虎：搏一搏吖。
宁王：哼哼哼（对肠穿验画，王爷得意的笑）。
对穿肠：王爷呀，呢幅真系唐寅嘅手笔 ！
宁王：吓？！你有冇眼花呀？冇可能嘅！睇真啲！睇真啲！
对穿肠：的确系真架！不过啲墨迹好似未干噉嘅！
唐伯虎：近排回南天时，湿气重啫。
华太师：系，湿气重呀。
宁王：（气愤的将对穿肠打倒）死啦！
唐伯虎：王爷亦都太唔小心嘞，皇上御赐嘅画都会畀人调换，若然惊动到皇上，恐怕系死罪！
宁王：啊？！
华太师：不过，念在大家朋友一场，呢幅画就送咗畀你啦，以后啊要小心保管呀，唔系呀又畀被人调换呀！

（宁王欲动，被夺命书生劝住）
夺命书生：（对宁王耳语）王爷，今日有高人喺度，不宜久留呀。
宁王：好！我哋走！

华太师：哎，咪住！
宁王：啊？！
华太师：王爷，你咪话咗要发烂渣嘅？！唔记得咗喇？！
宁王：（恼羞成怒）好！（在客厅地上撒了一泡尿，众人瞠目）哼！问你怕未？哼！

（宁王人等出了华府，门口）
宁王：头先你做咩唔大开杀戒呀？
夺命书生：王爷，头先嘅书僮唔简单架，我差啲呀领嘢。
宁王：你有冇搞错呀？你又话书生夺命剑，威力无穷，天下第一嘅？而家小小一个书僮就畏首畏尾？！哎！
夺命书生：王爷，就系因为书生夺命剑威力惊人，小人恐防误伤王爷家嘛。
宁王：（上马）我今次呀畀你丢晒架嘞，走！（大队人马离开）
夺命书生：王爷，小人以性命担保，三日之内，等我回复元气之后，同你发佢烂渣，攞太师人头返嚟！
宁王：系呀，重有嗰个华夫人，嗨，重有个书僮，嗨，重有个秋香，嘿，横掂都系嘞，嚟个冚家富贵吖！
夺命书生：系！小人遵命！

（公子书房，两公子在侍候唐伯虎）
华武：大佬啊，舒唔舒服呀？
唐伯虎：几好吖。
华文：大佬呀，我收到风你寻日有一招“还原靓靓拳”，技惊四座，可唔可以帮我哋个样“扌耷”返靓啲呀？
华武：系咯系咯！
唐伯虎： 两位已经貌若天仙，都唔使再“扌耷”嘞啩？
华武：嘿嘿嘿，靓边度有人嫌多架，大佬？
唐伯虎：唔该帮我斟杯茶先再讲啦。
华武：（拍桌而起）有冇搞错呀？你讲唔该。服侍大佬系天经地义家嘛，你有咩理由讲唔该吖！
华文：讲唔该即系唔当我哋系僆啫，你令到我哋会好失望，而导致内分泌失调，大小便失禁，话唔定攋涿屎落你个头，就大家都唔好啦！
唐伯虎：喂，我讲声唔该啫，唔使攋屎咁大镬吓哗？
华武：你咪笑呀！
华文：玩呀？而家讲真架！
唐伯虎：明白。你两条废柴躝过去攞杯茶过嚟！
华文：系咯，噉先系架大佬。
华武：多谢大佬。

（华文、武刚要开门，正好华夫人和秋香进来）
华文、武：娘亲！
华夫人：做咩呀？去边呀？
华文、武：去斟茶啰！
华夫人：你哋出去先，我有嘢要同华安讲嘅。
华文、武：哦。

华夫人：坐吖。
唐伯虎：夫人请。
华夫人：华安呀，你立咗大功，呢度有一杯千年人参茶，好有益架，饮咗佢啦。
秋香：（递茶）华安。
唐伯虎：唔该晒，秋香姐。
秋香：唔使客气，趁热饮啦。
（唐伯虎将茶喝下）

华夫人：以你咁好嘅才华，应该考取个功名至啱架。点解会喺我哋华府做下人呢？
唐伯虎： 夫人，功名于我如浮云，在下一啲都唔稀罕。况且呢度有夫人同埋秋香姐对我咁好，我留喺度做死一世都抵吖！
华夫人：（起身，笑）好一个风流才子……唐伯虎呀？
唐伯虎：啊哈哈~~~~~~夫人唔系同我讲紧嘢吖嘛？
华夫人：重诈谛？！凭你高强嘅武艺，诗画嘅才华，都估到八九成啦。（坐到唐伯虎身边）我同唐家虽然有仇，不过寻日你舍身相救，夫人假假地德高望重，断唔会恩将仇报嘅，系咪认咗佢啰。
唐伯虎：莫讲我唔系吖，就算我认话系，夫人你到时反口，我都吹你唔胀亦掹你唔长，你即系明唔明我讲咩呀你？
华夫人：我明，我明。不过今日唔认总有一日要认架？
唐伯虎：噉听日先。
华夫人：咁窜？
唐伯虎：系吖！
华夫人：好，我重谂住，如果你认呢就将秋香许配畀你添。
秋香：夫人……
唐伯虎：系咪呀？！讲过嘢冇得唔算数架！冇错！我就系美貌与智慧并重，英雄同侠义嘅化身唐伯虎！
（秋香一惊，杯子摔碎在地上，门外众家丁将唐伯虎团团围住）

秋香：夫人－－
华夫人：多事！
唐伯虎：夫人你－－！
华夫人：冇错，系我反口啊！对于你呢种人我宜得你快啲死呀！
（众家丁欲擒唐伯虎）
唐伯虎：嘘……夫人，有事慢慢讲，何必动刀枪呢？
华夫人：哼，你而家求我咧咩？哈哈哈~~~唐天豪，你呢个负心人，当日我杀你唔死，今日我就要杀咗你个仔，都可以泄我心头之恨！
唐伯虎：哈哈哈~~~~唔好怪我坦白，就凭你一件番薯几件蛋散就想攞我唐伯虎嘅命，会唔会[开玩笑]（国语）咗少少？

华夫人：哈哈~~~~我话畀你知，头先你饮嗰啲参茶，我已经落咗天下第一奇毒“一—日—冚—包—散”！
唐伯虎：哈哈~~~~天下第一奇毒，几时轮到你哋“一日冚包散”？！应该系我哋唐家嘅“含笑半步钉”至啱！
华夫人：哈哈~~~~废话！我哋“一日冚包散”系用七种唔同嘅毒虫，再加埋鹤顶红，提炼七七四十九日而成，无色无味，杀人于无影无踪。
唐伯虎：哼，我哋“含笑半步钉”系用蜂蜜，川贝，桔梗，加上天山雪莲配制而成，无须冷藏，亦不含防腐剂，除咗毒性猛烈之外，味道重好好添。
（两人面对镜头，响起谐趣音乐，成广告模式）
华夫人：食咗“一日冚包散”嘅人，一日之内会武功全失，经脉逆流，胡思乱想，以至走火入魔，最后会冚包散晒而死嘅。
唐伯虎：冇错嘞！而食咗“含笑半步钉”嘅朋友，顾名思义，系不能行前半步，或者面露笑容，否则亦会全身爆炸而死。实在系居家旅行－－
华夫人：杀人灭口－－
两人：（齐声）必备良药！
武状元：系呢，唔知喺边度可以买到呢吓？
唐伯虎：吓！呢位老细你有运喇，我呢度啱啱就有一粒。
华夫人：（抢过药丸）哼，呢粒烂药劲得过我嗰粒？！
唐伯虎：失礼，普天之下我粒最劲！
华夫人：讲嘢呀，讲到会转弯都得架啦！
唐伯虎：唔信呀？够胆啪一粒试吓！
华夫人：你睇死我唔敢啪吓哗？！
唐伯虎：就系睇死你唔敢啪！
华夫人：我就啪畀你睇！
唐伯虎：啪！
华夫人：啪咪啪啰！
唐伯虎：啪！
华夫人：哎，你个死仔吖睇死我！
唐伯虎：够羌（姜）你就啪！唔好讲咁多嘢呀。嚟吖！嚟吖！
（斗嘴）
华夫人：啪！（将药丸放在嘴边，停住）你当我白痴呀，戆居呀？！啪？！哈哈~~~~~ （嘴张老大，被唐伯虎将药丸拍进肚内）
唐伯虎：你唔戆居！系笨实啲啫！家吓大家都中咗毒嘅时间，不如攞解药出嚟交换当冇数咧？
华夫人：你个仆街仔吖，你抛我呀？
唐伯虎：夫人，搏唔过呀，你条命咁矜贵。
唐伯虎：人嚟！带佢入去柴房，锁喺度等死！
下人：系！
秋香：夫人，请你手下留情呀，何必两败俱伤？！
华夫人：唔使讲嘞！唓，区区“含笑半步钉”难得到我咩？最多唔笑唔行啫。（双脚蹦着走，绊在门槛上，摔倒）哎呀！
大话周星驰站 zhouxingchi.cn

（秋香偷偷来到柴房）
唐伯虎：秋香？！
秋香：唔好嘈呀！我喺夫人嘅练功房嗰度偷咗好多药出嚟呀，你睇吓边一种可以解到你啲毒吖。
唐伯虎：要你冒啲噉嘅危险，华安真系过意不去。
秋香：重话自己系华安呀？！其实嗰次你画《春树秋霜图》嗰一阵，我已经知你系唐伯虎嘞。但我估唔到你够胆喺夫人面前承认自己嘅身份。
唐伯虎：秋香，其实我做所有嘢，完全都系为咗－－
秋香：哎，我有个问题想问咗你好耐架嘞，你可唔可以答我呀？
唐伯虎：咩呢？
秋香：唐伯虎系咪你花名嚟架？
唐伯虎：唔系花名，点解噉问？
秋香：伯虎……白虎，哎，点解你阿妈帮你改个咁戆居嘅名嘅？
（唐伯虎沉思）
秋香：哎，你唔想答冇勉强 。
唐伯虎：多谢。
秋香：噉你钟意啲咩颜色呀？
唐伯虎：都好多架 ……譬如黄色吖。
秋香：（指自己的衣服）黄色？呢只黄色呀？
唐伯虎：系呀！
秋香：噉唔怪之得你成日都跟住我啦！
秋香：哎，你平时除咗画画之外，重有啲嗜好呀？
唐伯虎：嗯，都冇乜特别嘅，都系睇吓书呀，听吓音乐，吹吓箫呀噉。
秋香：你会吹箫？！
唐伯虎：系呀！
秋香：你会吹箫咁厉害架！
唐伯虎：哈哈~~~~得闲教你吖。
秋香：好呀！（坐在唐伯虎身边）你身为江南四大才子之首，会唔会有好大压力呢？
唐伯虎：哦，呢条问题问得好！压力呢，讲真都相当大。所以我一得闲呢都成日去旅行，减减压，噉你明唔明？
秋香：哦，我明我明。“含笑半步钉”呢只毒药系咪你发明架？
唐伯虎：边有呢只毒药架，我老作嘅之嘛。
秋香：你咁抵死。哗，你揾咗咁耐揾到解药未啫？
唐伯虎：（笑）冇樽系呀。哈哈……
秋香：吓~~~咁唔好彩呀？！
秋香：我想问吓你呀，其实你怕唔怕鬼架……

华夫人：唐伯虎，真系可恶！白白累我跳足几日。
秋香：夫人，既然你都冇中毒，不如大事化小，放咗唐伯虎啦。
华夫人：秋香，我念在你系我最宠爱嘅丫鬟，如果换咗第二个我一早将你赶出华府嘞，以后都唔准在我面前提唐伯虎！
秋香：夫人。
华夫人：即刻躝出去！
秋香：（跪在夫人面前）秋香跟随夫人多年，夫人对我恩重如山，今生今世报答不尽，秋香今日不孝，大胆请夫人放过唐伯虎一命，秋香愿替唐伯虎受罪，任由夫人处置。
华夫人：（大怒）秋香，你大胆呀！

三香：秋香姐，起身啦……
秋香：如果夫人唔答应，我系唔会起身。
三香：夫人……
华夫人：我决定咗嘅嘢，系唔会改变嘅！
三香：（也都跪下）夫人……
华夫人：做咩呀？一个二个做咩呀？
冬香：夫人，我哋同秋香姐情同姐妹，求你网开一面，答应秋香姐啦。
秋香：冬香。
春香、夏香：夫人，求吓你吖。
华夫人：噉即系算咩呀？！人嚟，拉佢哋出去！
三香：夫人！
华夫人：武状元，你死咗去边呀？

（突然武状元和许多下人摔了进来，原来是夺命书生大开杀戒）
华夫人：大胆夺命书生，够胆喺度捣乱！
夺命书生：华太师居然够胆得罪我哋王爷，上次你大命，今日我要将你华府杀个鸡犬不宁！
华夫人：华府唔到你喺度放肆！
（两人大战，华夫人受伤）

秋香：冬香，快啲通知太师呀！
（秋香赶到柴房）
秋香：（解开唐伯虎）快点走！
唐伯虎：做咩呀？
秋香：跟我嚟。（拉唐伯虎到后门）
唐伯虎：发生咩事啫？吓？
秋香：夺命书生大开杀戒！
唐伯虎：夺命书生？！
秋香：出便好危险，你快啲走啦！
唐伯虎：噉你呢？
秋香：唔好理我，走啦！（将唐伯虎推出门外，关上门）
唐伯虎：秋香！
秋香：夫人待我恩重如山，就算发生咩事我都要跟住夫人架。
唐伯虎：你开门先喇。
秋香：华安！我爱你！
唐伯虎：你讲咩话？！秋香！秋香！
（华府内，华夫人大战夺命书生）
华太师：快啲保护夫人走啦。（家丁四散）你哋走去边呀？（秋香走来）秋香，快啲叫华安嚟帮手啦，只有佢先可以顶得住架咋。
秋香：华安已经走咗嘞。
华太师：吓，华安咁冇义气？
华文：阿爹，娘亲都走，我哋都较咯。
华太师：哦。
（华夫人被打倒在地）
众人：夫人！
华太师：你点呀？
（秋香在关键时刻挺身而出，护在华夫人身前）
秋香：夫人！

（华府内，华夫人大败。在夺命书生的剑就快触到秋香的喉咙的一瞬间，唐伯虎赶到，将剑架开）
众人：华安！
华夫人：华咩安吖，系唐伯虎啊。小心呀你，你嘅毒未解架！
唐伯虎：放心，解药我已经喺练功房度揾到。我重趁住有少少时间，冲咗个凉，换埋套衫添。
唐伯虎：夺命书生，当年你用计打赢我阿爹，唔知而家可唔可以打赢埋我呢？
夺命书生：哦！原来你就系嗰个死剩种！唔难之得咁熟口面啦！
唐伯虎：今日我就要为先父报仇，我哋唐家霸王枪要重夺兵器谱上嘅排名！
大话周 星驰站 zhouxingchi.cn
（一番恶斗）

唐伯虎：回马枪！
（枪头被夺命书生打掉，枪柄插在夺命书生胸口）
夺命书生：哈哈哈，你老窦戆居，你重戆居，明知冇咗枪头，你重要厾！吓？
唐伯虎：边个话冇枪头唔厾得架？！
（原来枪柄己刺穿夺命书生的胸膛）
唐伯虎：我呢招已经练到唔使枪头都厾得入，抵输吖僆仔！
（夺命书生倒地身亡）
唐伯虎：从今开始，我哋唐家霸王枪重夺兵器谱排名第一位！

秋香：华安，你冇事吖嘛？
唐伯虎：我冇事，你呢？
华太师：嗨，太好嘞！你及时出现真系令我太感动嘞！唐伯虎，你救咗我哋华府上下，我都唔知点报答你至好呀！
唐伯虎：太师无需客气，我只系有一个要求……
华夫人：你唔使多讲喇，你钟意秋香吖嘛？！我就将佢许配畀你喇。
唐伯虎：（跳起）好嘢！

（婚礼大堂，二十个新娘盖着红盖头）
唐伯虎：哇嗨！乜咁多新娘响处嘅？
华夫人：唐伯虎，我虽然应承将秋香许配畀你，不过有条件，睇吓你嘅造化啦。你可唔可以喺二十个新娘里头选中秋香？华文！
华文：（读条款）点选时间以一柱香为限，即时生效。（武状元点香）点选规则如下：
一、点选人不准超越黄线观察新娘。
二、所有准新娘不准发出任何声音，违例者当弃权论。
三、不准使用任何物件接触准新娘之身体或衣物。
钦此！
华夫人：如果喺时限之内，你唔能够点中秋香嘅话，噉你就输咗，噉秋香就归我两个仔华文、华武所有。
华文：大佬，我哋执死鸡咋！
华武：唔好见怪呀！

唐伯虎：夫人，日光日白，好心玩少我一阵啦。
华夫人：唐公子，何出此言呀？
唐伯虎：喺啲噉嘅规则底下，我有乜可能点中秋香？我唐某本住天地良心，对秋香系一往情深，义无反悔，点解系都要一而再，再而三噉为难我？
华夫人：唐伯虎，你唔好唔记得，当初系你话家境清贫，甘愿到我哋华府为奴为仆。嗱，重有契约为凭，但系，你实在系为咗沟女！似乎系你玩我哋在先 ！
唐伯虎：边个话？份契约嘅第一行头四个字唔该你打横睇睇。
（原来是“我为秋香”）
华夫人：我为秋香？！
唐伯虎：冇错！我为秋香！我一早已经表明来意，系你哋未够班睇唔出啫！
华夫人：你唔好谰醒，你捉我字虱之嘛，我系要玩死你！
唐伯虎：想玩我，读多两年书先啦！我而家就系要带秋香走，睇吓你哋有冇人拦得住我！
华夫人：试吓！呢度华府你敢乱嚟？！我叫太师禀告皇上，一于将你全家冚家铲！
唐伯虎：吓，你个八婆，背信弃义，卑鄙无耻！
华夫人：闹我八婆？！死啦！（扔东西）
唐伯虎：仆街吖！（扔回去）
华夫人：哎呀~~~~~~~我顶你个肺吖！
唐伯虎：嚟吖！
华夫人：唔好拉住我。
唐伯虎：打镬你呀，契弟！
华夫人：死啦。
（两人欲撕打，被旁人拉开）
华太师：停手！停手！唐伯虎，秋香始终系我哋华家嘅人，你想娶秋香做老婆系要依返我哋华府嘅规矩架噃！嗱，嗰炷香呢就嚟烧完嘞，你快啲谂返个好桥罢啦。
唐伯虎：好！我唐某今日就使出生平所学，誓要点到秋香为止！

（兵来将挡）
唐伯虎：气吞天下！
华夫人：无风起浪！
唐伯虎：如来神掌第一式－－隔山打牛！
华夫人：移花接木！
唐伯虎：打孖嚟！
华夫人：我顶！（唐伯虎中招）
华太师：唐伯虎，你唔死得吖嘛？
华夫人：如来神掌？！挂腊肠就真！

唐伯虎：系你逼我出绝招嘅！（运气）龟－－波－－
华夫人：好强嘅气呀！
唐伯虎：气－－
华文：佢嘅战斗数值竟然去到百九几万！
华武：唔通系超级萨亚人？
唐伯虎：功！
（气发出，众新娘均被顶飞，盖头纷纷落下。却有一半左右的新娘还带着面具）
唐伯虎：咩话？！
华夫人：哈哈~~~~~~~点呀，唐伯虎，你有张良计，我有过墙梯呀！
唐伯虎：你老母你出术阴我！
华夫人：你老窦我系阴你呀，你吹咩？（做鬼脸）
唐伯虎：小喇叭，打镬你呀……（欲上前，被拦住）
华夫人：支香熄咁滞喇，指定秋香嫁畀我两个仔啦！
唐伯虎：啊？唔通我唐某真系注定要孤独一世？天呀！别人笑我太疯癫，我笑他人看不穿，不见五陵豪杰墓，无花无酒锄作田。
（一准新娘身子动了动）
唐伯虎：我知嘞！（飞身将准新娘抱起，飞到房上吊灯上）
华文：（香灭）时间到嘞！
唐伯虎：啱啱好呀！秋香！（掀开准新娘的面具，竟然是石榴姐！）

唐伯虎：大佬呀，我有我念诗啫，你作乜叉嘢反应呀？
石榴姐：我冇做反应呀，我急尿打尿阵之嘛！
唐伯虎：有冇刀仔响身？
石榴姐：做咩呀？
唐伯虎：想自杀。
石榴姐：唔好呀，系都同我洞埋房先啦！
唐伯虎：（翻身让自己落下）畀我死咗佢呀！
武状元：（将唐伯虎接住）僆仔，连我条女石榴你都敢掂？！你条女喺嗰边呀！

（秋香由一婢女背着，慢慢出现）
武状元：哎，快啲去拜堂啦。
（众人鼓掌。鞭炮响起。彩礼抬到。）
武状元：嚟嚟，执正啲，执正啲，噉先似样家嘛！吓。
媒婆：拜堂喇。跪低啦。坐喺度啦，开始拜堂架喇。
（两从跪下）
华夫人：秋香，唐伯虎通过咗咁多重考验，我相信佢系真心爱你，我而家将你许配畀佢。
秋香：多谢夫人！
华太师：唐伯虎，你好满意啦！重有咩要讲呀？
唐伯虎： 人生大起大跌得太快，实在太刺激嘞，搞到我有少少急尿添。
华太师：急尿就未必，心急洞房之啩？哈哈哈。
华夫人：唐伯虎，唔好枉费我哋一番心意，以后要好好地对秋香呀。
唐伯虎：夫人，我重争啲怪错咗你添！
华文：一日大佬，一世都系大佬，我祝你哋年年有今日……
华武：岁岁有今朝！
唐伯虎：多谢你哋！

（唐伯虎与秋香含情相望）
唐伯虎：秋香，真系几经波折啊呵，好在……
秋香：终于有情人终成眷属。
唐伯虎（深情地）：嗯。

武状元：呵呵，恭喜恭喜……
华太师：喂，唐伯虎，你老婆红唇欲滴，面泛桃花，重唔即刻啜啖先？！
唐伯虎（欲亲）：嚟呀嚟呀……
秋香：咪住！猜返板先咧！
唐伯虎：吓？！
秋香：噉都唔识？！噉麻将，天九，骰子花灯十五胡都是但识饭啩？
（唐伯虎倒！）
（全剧完）
